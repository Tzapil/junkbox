Adevărata întrebare este cine a dat aceste ordine? Cum trimiți 16 mitraliere în mijlocul unei mulțimi? Dar oare șefii Poliției au știut unde îi trimit pe cei de la SIAS? Dar jandarmii știau de ei? Sau a venit pur și simplu ordin de la centrul de comandă din MI și i-au trimis în orb, fără nicio coordonare cu jandarmii care ar fi trebuit să fie desfășurați în civil la locul respectiv. Uite așa obții victime umane, iar după aia procurorii îți caută teroriști 20 de ani și nu îi găsesc.
Momentul politic și modelele istorice de folosire a morților Încercați să vedeți tabloul general. Cum ar fi fost dacă după mitingul din 10 august ar fi fost victime? Dar dacă victimele ar fi fost dintre jandarmi sau forțele de ordine? S-ar fi justificat atunci măsuri de securitate sporite? Dar dacă președintele Iohannis ar fi fost acuzat că a orchestrat violențele pentru a doborî guvernul? Dacă PSD-ul făcea apoi o contramanifestație împotriva lui Iohannis? Observați că nu e nevoie de un desant al trupelor Spetznaz ca să faci o loviluție. Sunt suficienți câțiva lideri politici răzbunători și proști, câțiva comandanți incompetenți pe la Ministerul de Interne, un președinte puțin implicat și niște servicii de informații aparent absente.
Ei bine, da, așa se ajunge la o dictatură. Ar fi urmat impunerea unor măsuri deosebite, suspendarea drepturilor civile și o legislație mai dură pentru manifestațiile de stradă, eventual modificări ale legilor justiției, pe repede înainte, că doar aveam și urgența care să justifice ordonanțe. Dragnea are toate instrumentele pentru a face asta, devreme ce poate da legi, ordonanțe, ba chiar îl poate îndepărta (fie și numai temporar, prin suspendare) pe președinte din funcție și din CSAT.
Unde sunt serviciile secrete? Pentru ce dracu le plătim? Eh, nu vă puneți prea mari speranțe în ele! Și dacă au știut și dacă n-au știut ce se întâmplă, cam tot aia este. Istoria ne arată că la o schimbare de putere serviciile secrete din România au tendința să fraternizeze cu învingătorul, indiferent care este acela. Așa au făcut și în 1944, când au anticipat corect venirea comunismului și le-au dat comuniștilor drumul din pușcării, așa au făcut și în 1989, când au anticipat căderea lui Ceaușescu și l-au lăsat pe acesta din brațe.
Și deși cred că în România competența serviciilor secrete este mult supraestimată, mișcările astea cu huligani sunt atât de rudimentare încât îmi vine greu să cred că SRI chiar n-a avut nimic de spus nici președintelui nici Ministerului de Interne. Poate e cazul să mai spună și public una alta, în loc să dea tot felul de sârme pe surse, la televizor.
Cât despre jandarmi și forțele de ordine, cred că pregătirea lor ar trebui să fie și la alt nivel decât cel fizic, de luptă. Iar nomenclatura de partid trebuie scoasă din aceste instituții. Nu suntem nici greci, nici turci, suntem un popor pașnic (nu luați în considerare câteva minți fierbinți) ce iubește democrația și înțelege că aceasta nu poate fi apărată prin violență ci că, din contră, întreruperea violentă a cursului democrației se recuperează apoi în decenii. Aceste lucruri trebuie să le conștientizeze și jandarmul care primește ordin să dea cu pulanul. Să deschidă ochii și să vadă în cine dă.
