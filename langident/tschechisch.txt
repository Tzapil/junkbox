Paříž - Vyloučit sacharidy a nahradit je tuky, takový je princip ketogenní diety. Jaká z toho plynou rizika? Ketogenní dieta patří k těm nejvíce kontroverzním. Má mít na organismus takové účinky, jaké má půst. Některým pacientům s rakovinou je doporučováno, aby ji dodržovali. Důsledky ketogenní diety jsou ale mnohem riskantnější, než její stoupenci uvádějí, píše francouzský týdeník L´Express.
"Je to dieta, která spočívá ve stravě chudé na sacharidy a velmi bohaté na tuky," uvádí nutriční poradkyně Claire Lambolayová. "Cílem této diety je omezit účinek inzulinu a zredukovat obsah glukózy v krvi," poznamenal k tomu lékař Dominique Cellier.
Dieta s sebou nese četná rizika. "Často je to dieta v podobě kúry, maximálně po dobu tří měsíců," říká Lambolayová. Tato dieta narušuje rovnováhu sacharidů, tuků a proteinů nezbytných pro správné fungování organismu. Rovnováha sacharidů, které mají tvořit 50 až 55 procent toho, co sníme, je zcela narušena. Při této dietě je přísun sacharidů ne více než tři procenta.
"Brzy se tělu nedostává vlákniny obsažené v ovoci a zelenině. To může vyvolat problémy s trávením, zácpu, nebo naopak průjem, protože strava je příliš tučná," vysvětluje Lambolayová.
A to není všechno. Organismu chybějí antioxidanty přítomné v zelenině a vzhledem k příliš nízkému přísunu sacharidů vzniká nebezpečí hypoglykemie, tedy snížení hladiny cukru v krvi. Projevovat se to může například závratěmi či nevolností.
"Ketonová tělíska, která z tuků vyrábějí játra, když nemají dost sacharidů, jsou okyselující. Když jich máme v krvi mnoho, okyseluje to celé tělo. To může způsobit problémy s klouby, acidózu či metabolické poruchy jako je cukrovka," uvádí Lambolayová.
Tato dieta může rovněž zvýšit nebezpečí kardiovaskulárních onemocnění či sklerózy. "Zkrátka to není dieta, kterou bych svým pacientům doporučovala. Nese s sebou více rizik než užitku a může způsobit i poruchy příjmu potravy," uvádí expertka.
Proč se dieta doporučuje osobám s rakovinou? "Jestliže vyloučíme sacharidy, můžeme zlikvidovat i rakovinové buňky, které se jimi živí. Ve skutečnosti však zabíjíme i další buňky, které sacharidy také potřebují," uvádí lékař Dominique Cellier.
Proč je tato dieta tak oblíbená? Protože umožňuje napodobit půst, aniž bychom přestali jíst. "Nelze hladovět tři měsíce. Při ketogenní dietě krmíme naše buňky bez sacharidů," říká Lambolayová. "Není žádný důvod řídit se touto dietou, protože snížení příjmu sacharidů se rovněž děje na úkor konzumace ovoce a zeleniny," dodává doktor Cellier.
Při ketogenní dietě, kdy jsou ze stravy vyloučeny sacharidy, je zakázáno mnoho potravin: obilniny, luštěniny a zelenina rostoucí pod zemí. Ale také sacharidy s vlákninou, které jsou obsaženy v ovoci a některé zelenině. A samozřejmě sladkosti: bonbony, sladké limonády, dezerty, hotová jídla a podobně. Naopak je doporučeno konzumovat potraviny bohaté na tuky, včetně ovoce jako je avokádo či kokosové ořechy.
A jak je tomu s cholesterolem? Zvýšená hladina cholesterolu znamená zvýšené množství tuků v krvi. To způsobuje, že stěny srdečních tepen jsou tvrdší a tenčí, což může časem vést k vytváření krevních sraženin, jež mohou ucpat srdeční tepnu. Výsledkem pak může být infarkt myokardu nebo mrtvice.
Ketogenní dieta, byť je bohatá na tuky, nemusí nutně tato rizika zvyšovat. "Cholesterol tělo vyrábí a dostává se mu ho ve stravě. Pokud nejde o metabolickou poruchu, organismus cholesterol reguluje. Jestliže držíme dietu jen krátce, cholesterol bude regulován," říká Lambolayová.